---
title: Natural Softness
date: 2015-09-01T11:00:00.000Z
images: 
  - image: '/uploads/ns1-1.jpg'
  - image: '/uploads/ns1-2.jpg'
  - image: '/uploads/ns2-1.jpg'
  - image: '/uploads/ns2-2.jpg'
  - image: '/uploads/ns3-1.jpg'
  - image: '/uploads/ns3-2.jpg'
  - image: '/uploads/ns5-1.jpg'
  - image: '/uploads/ns5-2.jpg'
---

Amsterdam, september 2015 – Kimm Koffijberg lanceert de nieuwe herfstwintercollectie 2015-2016 ‘Natural softness’. De collectie is gebaseerd op  de natuurlijke structuur en valling van het haar; er komen nauwelijks stylingtools aan te pas. Eyecatchers van Natural softness zijn de accenten op textuur en lichtweerkaatsing. 

Het haar omlijst zacht de contouren van het gezicht of verlegt juist de aandacht naar elders. Voor de aanzetten van het haar gebruikt Kimm donkerder tinten, in de punten lichte. Ze brengt doelgericht contrast aan in zowel coupes als kleur(-techniek). Het resultaat is diepte en lichtreflectie. De combinatie van in het haar geknipte luchtigheid en het kleurgebruik geven prachtige ’light reflective textures’.

Kimm heeft zich bij de Natural softness collectie laten inspireren door voorbeelden uit de natuur: de vacht van de witgrijs gestreepte tijger, de lichtweerkaatsing van de zaadjes van de granaatappel, grijsblonde donsveertjes, de roodkoperen gloed van de Sahara en koel witgrijs generfd marmer. “Laat de natuur maar voor zich spreken”, vindt Kimm. “Ook als het gaat om de structuur van het haar. Wij als specialisten volgen, en versterken de pluspunten door  texturen te benadrukken en door mogelijkheden van lichtreflectie op het haar te vergroten.”

## Kniptechniek

Voor deze collectie is de structuur van het haar, de natuurlijke valling en de persoonlijkheid van de vrouw uitgangspunt. 
Sommige contouren zijn kort opgeknipt naar een vollere zwaardere bovenpartij waarin veel luchtigheid is geknipt. Ook zijn er combinaties te zien van een langere nekpartij of lang haar, met een lange lok of pony. De coupes zijn variabel te stylen met de lok of pony naar voren of naar achteren.
Het haar omlijst en accentueert op een zachte manier het gezicht van de vrouw. Soms wordt de aandacht ook weggetrokken van bepaalde onderdelen van het gezicht (bijvoorbeeld een brede kaaklijn) door een accent op het voorhoofd aan te brengen.
Kimm werkt veel met de coupeschaar en het mes om zo veel zachtheid in het haar aan te brengen. Sommige coupes zijn in droog haar geknipt om zo optimaal het gezicht te framen. 

## Kleur

Bij Natural softness is gebruik gemaakt van wit-, grijs- en blondtinten, mahonierood (in combinatie met as-mahonie of mahoniekoper) en koper (goudkoper, kopergoud en koperrood). 
Aan de aanzet van het haar gebruiken Kimm en haar team diepere donkerder tinten, aan de punten lichtere. Bij ronde coupes zit het kleuraccent op de zijkanten.

De gebruikte roodnuances liggen dicht bij elkaar en geven daardoor veel lichtreflectie. Kimm maakt volop gebruik van free-hand technieken: De langere bovenpartijen zijn uit de losse hand van links naar rechts lichter gekleurd en vervolgens van achteren naar voren ingekleurd. Doordat het patroon zo wordt doorbroken, ontstaat veel zachtheid; de tinten vloeien in elkaar over. Nog meer  zachtheid ontstaat door de kleur aan de onderkant van de passé in te zetten. De kleur wordt contra de natuurlijke valling ingezet en na het inzetten de andere kant opgetrokken.
		 		
## Styling

De Natural softness collectie is voor de consument heel laagdrempelig. Kimm gebruikt weinig tools om het haar te stylen. Alleen een föhn en soms een diffuser.
Bij een aantal modellen is de Blend Sea Salt spray van Keune op het droge haar aangebracht en is de eigen krul er vervolgens ingekneed. Door het haar op een simpele manier te twisten en met de föhn erlangs te drogen, wordt de textuur van het haar extra benadrukt.

## Kleding en make-up

In de kleding komt de aandacht voor verschillende texturen terug: fijnbewerkte glanzende materialen tegenover wol en denim. De make-up is ‘au naturel’: onzichtbare make-up voor een huid die net echt naturel is.

## Producten			

|Producten:|Keune Haircosmetics|
|Kleur:|Ultimate Blond serie, Infinite Colors by Tinta Colors, So Pure Color Balance|
|Verzorging:|So Pure Balance, Care Line|
|Styling:|So Pure styling range, Blend, Design|